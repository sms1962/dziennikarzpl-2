---
title: „Morderstwo” na Katarynie
author: sms
type: post
date: 2009-05-22T15:23:49+00:00
url: /2009/05/22/morderstwo-na-katarynie/
dsq_thread_id:
  - 52109393
  - 52109393
categories:
  - Uncategorized

---
Za sprawą publikacji w Dzienniku doszło do ujawnienia personaliów Kataryny &#8211; najsłynniejszej polskiej blogerki. Anonimowość, która była jej prawem i parasolem ochronnym, została złamana. W sieci wrze. Czy gazeta w pogoni za newsem zafundowała sobie wojnę z internautami za złamanie świętej zasady blogosfery?

Nikomu nieznana &#8211; dziś już wiemy &#8211; 38 latka od 2004 r. po mistrzowsku rozprawiała się z polskim establishmentem polityczno-dziennikarskim. Szybko znienawidzili ją niektórzy celebryci dziennikarstwa, jak i wielu polityków &#8211; głównie lewicowych. I dopóki ostrze jej publicystyki skierowane było na lewą stronę sceny politycznej, to jakoś jej to uchodziło. Aż do czasu, gdy dokonała słynnego już dziś wpisu &#8222;Czuma znowu daje czadu&#8221;. Było to 12 dni temu&#8230; 

Kataryna kłuła w oczy nie tylko doskonałymi analizami, ale świetnym językiem, pozbawionym nienawiści, czy złośliwości &#8211; tak często widocznej w polskich mediach. Co było cenne w jej artykułach, to fakt, iż posługiwała się materiałami ogólnodostępnymi &#8211; najczęściej cytatami z internetu i z prasy. Gdy teraz wiemy, że Kataryna nie jest sztabem analityków, służbami specjalnymi, grupą znanych dziennikarzy &#8211; bo tego typu podejrzenia pojawiały się przy bezsilnych próbach jest zdemaskowania &#8211; tym bardziej doceniamy jej warsztat.

<!--more-->

Pod parasolem anonimowości

Od początku pisała pod pseudonimem, co doprowadzało do szewskiej pasji jej oponentów. Pomimo, iż kilka lat temu udzieliła wywiadów Polskiemu Radiu i Dziennikowi, nadal nikt nie znał jej prawdziwego imienia i nazwiska.

Katalizatorem stał się wspomniany wpis o ministrze sprawiedliwości. Po tej publikacji Krzysztof Czuma zażądał ujawnienia danych Kataryny i zagroził jej sądem.

Od konfliktu z Czumą jr. (?) problem identyfikacji Kataryny nabrał tempa. Już na początku tygodnia w Warszawie huczało od plotek o personaliach blogerki. Być może w obawie, że pętla się zaciska i przy tak skomasowanych naciskach nie uchroni swojej anonimowość, blogerka zasugerowała, że się ujawni, gdyby została pozwana za wpis o ministrze.

Święte prawo Kataryny

Na kanwie tej sprawy rozgorzała dyskusja na temat granic wolności w polskich mediach. Minister Czuma jest zdecydowanym przeciwnikiem anonimowości blogerów. Dał temu wyraz kilka razy w sposób &#8211; w moim odczuciu &#8211; dość nieładny.

Nie wymagam od ministra sprawiedliwości, by znał polskie prawo, ale przecież ma do pomocy doradców i ekspertów. Młodsi z nich z pewnością na studiach słyszeli o ustawie Prawo autorskie. Gwoli ścisłości przytoczę te jednobrzmiące zapisy. W artykule 16 ustawy wyraźnie stwierdza się: &#8222;Jeżeli ustawa nie stanowi inaczej, autorskie prawa osobiste chronią nieograniczoną w czasie i nie podlegającą zrzeczeniu się lub zbyciu więź twórcy z utworem, a w szczególności prawo do: (pkt. 2.) &#8211; oznaczenia utworu swoim nazwiskiem lub pseudonimem albo do udostępniania go anonimowo&#8221;.

Kataryna po prostu miała i ma prawo do anonimowego publikowania swoich utworów. Nie ma tu znaczenia, czy robi to w internecie, czy na krakowskim Rynku Głównym. Jeśli minister Czuma, jego syn, czy ktokolwiek inny uważał, że Kataryna naruszyła jego prawa lub popełniła przestępstwo, miał prawo oskarżyć ją w sądzie. Jednak tylko sąd po ewentualnym wyroku skazującym mógłby ujawnić jej dane osobowe np. jako dodatkową karę.

Mamy cię

W tym kontekście należy rozpatrywać kuriozalny materiał Sylwii Czubkowskiej i Roberta Zielińskiego, opublikowany w Dzienniku, zresztą pod różnymi tytułami w papierze i w internecie. Zawarte w nim informacje w łatwy sposób pozwalają zdemaskować Katarynę.

Artykuł ten, co potwierdza ujawniona przez blogerkę korespondencja ze współautorką tekstu w Dzienniku, był elementem szantażu i nacisku. Czubkowska &#8222;poradziła&#8221; Katarynie, aby lepiej ujawniła się na łamach jej gazety, bo to &#8222;frustrujące wiedzieć i nie móc napisać&#8221;. Wyrafinowana jak placki ziemniaczane perswazja została posunięta do niemal perwersji: &#8222;Wiem, że Pani tożsamość zna Fakt&#8221;. Tak, ten Fakt. Z tego samego zresztą wydawnictwa. No ale &#8211; sugeruje dziennikarka &#8211; &#8222;wolimy by zgodziła się Pani na ten coming out na Pani warunkach włącznie z zatrudnieniem Pani jako naszej publicystki&#8221;.

Swoim artykułem dwójka dziennikarzy pospołu z ich dużo bardziej znanym kolegą Cezarym Michalskim wyrządziła trudną na razie do ocenienia szkodę wolności prasy w Polsce. Ta trójka sprawiła, że polska niezależna sfera krytyki władzy i mediów, prawdziwa piąta władza dostała wyraźny sygnał: nie pyskuj, nie podskakuj, bo skończysz jak Kataryna.

Michalski i reszta nie zarzuca Katarynie, że złamała prawo, że podała nieprawdziwą informację. Oni sprawili, że blogerka została napiętnowana, bo miała ostre sądy i wypowiadała je anonimowo. Biorąc do serca poglądy Michalskiego każdy z nas powinien nawet w tramwaju najpierw się przedstawić, a dopiero później wygłaszać jakikolwiek pogląd.

Za sprawą jednego polityka, jego syna i paru dziennikarzy doszło do naruszenia jednego z podstawowych praw konstytucyjnych obywateli: prawa wolności wypowiedzi. Sieć wam tego nie zapomni.

Tekst po raz pierwszy opublikowałem na stronach [INTERIA.PL][1]

 [1]: http://fakty.interia.pl/tylko_u_nas/news/morderstwo-na-katarynie,1311584,3439