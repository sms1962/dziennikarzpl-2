---
title: Outsourcing głupcze!
author: sms
type: post
date: 2007-12-16T13:01:05+00:00
url: /2007/12/16/outsourcing-glupcze/
dsq_thread_id:
  - 2793546
categories:
  - Kraj
  - Media
  - Wydarzenia

---
![International Herald Tribune][1]

Model pozyskiwania treści przez tradycyjne media ulega zmianie &#8211; to oczywiste. Czy jednak po dziennikarstwie obywatelskim nadchodzi kolejna moda: outsourcing tworzenia treści? Wszystko na to wskazuje, bo rzeczywiście jeśli można zamiast utrzymywać stado sprzątaczek, wynająć firmę sprzątająca to nie widzę powodu, by tak samo nie można zrobić z dziennikarzami. Gdy jeszcze zapłata za usługę uzależniona jest od wyników&#8230; Rzecz naprawdę zaczyna być ciekawa.<!--more-->

W ubiegłym tygodniu International Herald Tribune oraz agencja prasowa Reuters podpisały umowę w myśl której Reuters będzie nie tylko dostarczał informacji, ale również&#8230;przygotowywał biznesowe kolumny gazety. Na pierwszy rzut oka wygląda to na zwykłe porozumienie pomiędzy dwiema firmami jakich pełno w świecie medialnym, jeśli jednak przyglądniemy się bliżej, to zauważymy znaczące różnice. IHT nie będzie bowiem płacił za serwis gotówką, tylko&#8230;zyskami w reklamach zamieszczanych na stronach biznesowych. Czyli od jakości kolumny jaką współtworzył będzie Reuters zależeć będzie jej popularność, a ta bezpośrednio przekłada się na wpływy z reklamy etc. 🙂

Dla obydwu stron porozumienie wydaje się korzystne. Gazeta nie musi się martwić o koszty, korespondentów, terminy etc. Zamiast tego, skupia się na dystrybucji, pozyskiwaniu nowych czytelników i oczywiście reklamie. Agencja natomiast tak czy siak przygotowuje serwis, a przychód z niego jest z pewnością większy niż ze sprzedaży abonamentu.

W Polsce &#8211; przynajmniej na razie, taki model jest absolutnie niemożliwy. Powodów jest kilka, ale najważniejszy to, że: w mediach kierowniczą rolę wiedzie pokolenie tzw. późny Jaruzelski (chodzi mi o okres historyczny a nie polityczny) czyli dzisiejsi 50. &#8211; 60. latkowie, którzy swoją pracę w dziennikarstwie rozpoczynali jeszcze w latach 80. Jest to więc ostatnie pokolenie dziennikarzy, którzy kształceni byli według dawnych zasad, przechodzili wszystkie szczeble w redakcji &#8211; od redagowania PAP do redagowania tekstów. Dla nich sytuacja w które treść gazety tworzy np. agencja jest nieznośna z zawodowego punktu widzenia. Patrząc na to w ten sposób niewątpliwie mają rację, gorzej, że biznes jest biznes i prędzej czy później trzeba będzie coś zrobić by zmniejszyć koszty. Obniżyć płace dziennikarzom? Już niżej się nie da.

 [1]: http://www.iht.com/images/v3/logo_all.gif